---
title: চন্দ্রা, দিনরাত্রি।
published: ture
---
চন্দ্রা,

একের পর এক দিনগুলো চলে যাচ্ছে। ভালো করে ভাবতে বসলে মনে হয় যেন, দিনগুলো যাচ্ছে উড়ে। এবং বরাবরের মতনই, আমার এদের ধরে রাখার সাধ্যি নেই একটুও। সাধ্যি কার আছে? বুকের ভেতর ব্যথা জমে, মৃত্যু হয় আগ্রহের আর কথা ভুলে যাই বারবার। আলাভোলা আমার পরিবর্তন নেই তেমন বরং পড়ে আছি একইরকম এই একটা জায়গায়। হারিয়ে যাচ্ছে কথা, নিজেকে স্বান্তনা দেই, হাহা, এরকম হয়ই। এরকমই হবার কথা। এরকমই হবার কথা ছিলো। সেই ছোটবেলা থেকেই মেনে নেয়া আর মানিয়ে নেয়া ছাড়া আমার আর কিছু করার ছিলো না। করার নেইও। যাও একটু আধটু রুখে দাঁড়াতে চায়, বিদ্রোহ করতে চায় মন ও শরীর কিন্তু খানিকবাদেই নিজেকে মনে হয় ভীষণ অসহায়। আমার যেন কিছুই করার নেই। মাঝে মাঝে ভাবি, চন্দ্রা, আমি কি তোমার দেখা পেলেও কি এভাবে চুপচাপ নিজেকে মানিয়ে নেবো? কাটিয়ে দেবো একটা জীবন চুপচাপ? হাহা, হয়তো। হয়তো সে পর্যন্ত যেতে যেতে কিছুই বাকি থাকবে না তাই বেঁচে থাকা অনুভূতিটা বেঁচে থাকতে থাকতে লিখে নিচ্ছি কিছু একটা। নিজের জন্য। খানিকটা তোমার জন্য। স্মরণে রাখা, বেঁচে ছিলাম।

যেসকল ছন্নছাড়া মনে হওয়া কিন্তু সেজে ওঠা সুরগুলো আমার কানে স্বর্গকে ধীরে ধীরে টেনে আনতে থাকে আর ভেতর ভেতর বাড়তে থাকে বিষণ্ণতা, পরিচিত মন খারাপে বেঁচে থাকা অনুভূতিটা টের পেলে অদ্ভুত রকম একটা মুচকি হাসির সাথে মনে হতে থাকে, আমার বেঁচে থাকা এভাবেই, চন্দ্রা, দুটো কথা লেখা ছাড়া বুঝি আমার কাছে আর কোনো উপায় নেই। মানুষ হিসেবে নিজেকে চিনতে গিয়েও পুরোপুরি নিজেকে চিনে উঠতে পারি নি, অন্যের সংজ্ঞায় নিজেকে সংজ্ঞায়িত করে মেনে নেই, হু আর হ্যাঁ এর সাথে মিলিয়ে বলে দেই, আমি এরকমই। ঠিক যেমনটা তুমি ভাবো।

আমার এছাড়া আর কিছু করার নেই।

মন খারাপ গাড় হচ্ছে, বেশ ক্ষুধাও লেগেছে। আমি ভাবতে পারি না কিছু। বলতে পারি না কিছু। আমার মাথায় নেই কিছু। সেদিন হাতিরঝিল গেলাম আমি আর সিফাত। দিনদিন সিফাত আর পূর্ণতা পাচ্ছে, হয়ে উঠছে তার মতন, আলাদা আর সুন্দর। আর আমি বেশ একটু একটু করে হারিয়েই যাচ্ছি। মুখোমুখি বিপরীত দিকে হেঁটে চলা। ওকে দেখলে ভালো লাগে। নিজের ভেতর অসংখ্য অদম্য ইচ্ছে আর স্বপ্ন আর সেজে সাজিয়ে ওঠার আলাদা মানসিকতা নিয়ে বেড়ে ওঠা ছেলেটার বিপরীতে নিজেকে বেশ মলিন লাগে। ওর অদম্য আগ্রহের বিপরীতে আমার মৃত আগ্রহগুলোকে পসরা সাজিয়ে বসে খুঁজে পাই না কিছুই। মনে হয়, আমি এমনই ছিলাম, আমার এমনই হবার কথা ছিলো। সংসারী মানসিকতা চেপে বসছে ধীরে ধীরে, হয়তো এ ভালোই, ছুটে বেড়ানো জীবনটা হয়তো আমার না কিংবা কে জানে, হওয়ার কথা ছিলো। হবে না। দায়িত্ববোধগুলোকে আমি এড়াতে পারি না কিছুতেই। এরকমটাই হবার কথা, এরকমটাই হবার কথা ছিলো।

মানুষের একইরকম স্মৃতির সাথে আমার স্মৃতিগুলো কেন যেন মেলে না, কেন মেলে না প্রশ্নও করি না, অযথা যন্ত্রণা মনে হয়, আমার ভেতরে মুখ ফুটে বলার মত শক্তিটুকু যেন নেই। যা হচ্ছে হোক, তীব্র ব্যক্তিগত তৃপ্তি নিয়ে বাঁচুক মানুষ, নিজেকে নিয়ে, নিজের মত করে, আমার অতৃপ্তিটা আমারে এতোটাও পোড়ায় না। চলছে, চলে যাচ্ছে, মেনে এবং মানিয়ে নেওয়ায় আমি হয়ে গেছি পটু।

চন্দ্রা, মানুষ কেন আত্মহত্যা করে? হয়তো, তার বেঁচে থাকার জন্য গুরুত্বপূর্ণ কোনো কারণ থাকে না বলে। তবে বলো, মানুষ বেঁচে থাকে কারণ বেঁচে থাকার গুরুত্বপূর্ণ কারণ থাকে বলে। একটা সময় আমি আত্মহত্যা করতে চাইতাম, এখন আর চাই না, আমার এখন বেঁচে থাকার প্রবল ইচ্ছে। কেন বেঁচে থাকতে চাই, ভাবতে গেলে, কোন কারণ খুঁজে পাই না। অদ্ভুত না? হয়তো হতে পারে, যে জীবনের সাথে আমি পরিচিত নই একদমই, সে জীবনটা আসতে চলেছে - কি অপেক্ষা করে আছে সময়ের ভাঁজে, তা দেখতে আমি খুবই আগ্রহী। হয়তো তাই। এটাও একটা কারণ বেঁচে থাকার। একা হয়ে যাবো। একা জীবনটা কেমন হতে পারে। বহুদিন একা ছিলাম, তারপর একাতীত্বের স্বাদ ভুলেই গেছি, পাল্টে গেছি অনেক, আসতে থাকা পরিচিত অথচ ভীষণ অপরিচিত একাতীত্বকে আমি কিভাবে সামলাবো, তা হয়তো দেখতে চাই। বলো, এটা কে কি ধরা যায় চমৎকার একটা কারণ?

আমি এই মহান পৃথিবীর কিছুই বুঝি না চন্দ্রা। আমি কেন কিছু বুঝি না, জানি না। মাঝে মাঝে ভাবি, আমি কি বোঝার চেষ্টা করেছি? মনে হয় করেছি আবার মনে হয়, করি নি। কিভাবে পৃথিবীকে বোঝা যায়, বলতে পারো? অর্থহীন সবকিছুর ভেতর তীব্র কি অর্থ খুঁজে পেলে বেঁচে থাকতে চাওয়াটা এত তীব্রতা ধারণ করে? কি পেলে মনে হয়, আমি আরেকটু খুব করে বাঁচতে চাই? আমি জানি না চন্দ্রা, আমি ভাবতে পারি না। আমি কিছুই জানি না। আমার এখানে একটু বেশ অশান্ত লাগে। যা আমাকে অশান্তি দেয়, তা আমি ভাবতে চাই না। নিজেকে মনে হয় দূর্বল কিন্তু আমার দূর্বলতা আর ভালো লাগে না..

বুক ফাঁটা কোন আর্তনাদের অস্তিত্ব আর ভেতর ভেতর নেই। হয় মরে গেছে নয় মেরে ফেলেছি আর নয়তো, হারিয়ে গেছে। আমি জানি না যে, আমি বুঝি না যে। ভালো লাগে, অস্তিত্ব নেই। খারাপ লাগার কোনো সুযোগই নেই। সব হারিয়ে যাক, হয়তো মানিয়ে নেবো ধীরে ধীরে। মেনে নেয়াই যে আমার স্বভাব। হয়তো।

হয়তো শব্দটা খুব বিরক্তিকর। কিন্তু এই শব্দটাই আমি ব্যবহার করি প্রচুর। প্রিয় একটা শব্দের তালিকায় একে জায়গা দিয়ে দেবো কি না ভাবছি। দিয়ে দেয়া যেতে পারে। আমার তালিকায় না আছে খালি, না আছে ভরাট। মনে হয়, সেটা এক অনন্ত শূন্যতা। মহাবিশ্বের মতন। যদিও সেরকম কিছু ধারণ করা মানুষের পক্ষে সম্ভব নয় কিন্তু মানুষের কতকিছুই না মনে হয়! তা মনে হোক, পাগলের সুখ।

চন্দ্রা, ছোটবেলা থেকে আমি নিজেকে "আধপাগল" শব্দটায় সংজ্ঞায় সংজ্ঞায়িত হতে দেখেছি। আমি কি আধপাগল? বহুবার ভেবেছি। আমার তো মনে হয়, আমি বরং ঘরের কোণায় ভাঁজ করে ফেলে রাখা অপ্রয়োজনীয় কাপড়ের মতন, থাকলেও ক্ষতি নেই, না থাকলেও ক্ষতি নেই। ঘরের সাথে মানিয়ে যায়, না মানালে ফেলে দিলে কোন শূন্যতা নেই। এরকম ঠান্ডা ব্যাপারকে মানুষ কেন আধপাগল বলবে? হাহা, আমি জানি না উত্তর। ভাবা আরকি।

আমার মাথায় আর কোনো ভাবনা আসে না। এসবই ভাবি মাঝে মাঝে। মন খারাপ হলে। এসবে আমার এখন কিছু আসে যায়ও না। তবুও যে কেন আসে! হয়তো ছেড়ে দিতে পারি নি কোনটাই কারণ হয়তো কোনভাবে এগুলো আমাকে সংজ্ঞায়িত করে। তা করুক। আমি আমার নিজের মতন এদেরও ফেলে রেখেছি শূন্যতার এক কোণায়। থাকা কিংবা না থাকায় কোন ক্ষতি নেই।

চন্দ্রা, আমি এখন টাকার পেছনে ছুটছি। আমার খুব টাকা প্রয়োজন। প্রয়োজনীয়তার চেয়ে হাস্যকর কথা হলো, টাকা হলে জমিয়ে মন খারাপ করা যাবে। এভাবে ঠিকঠাক শান্তিমত মন খারাপও করা যাচ্ছে না জানো। এমন সময়, খুবই অদ্ভুত। অভিজ্ঞতাগুলো অদ্ভুত। মন্দ যাচ্ছে না জীবন। চলে যাচ্ছে। চালিয়ে নিচ্ছি। মানিয়ে নিচ্ছি।

আচ্ছা, তোমার কি অবস্থা?

চন্দ্রা, নিজের সবকিছু হারিয়ে ফেলো না, কেমন? এভাবে মরে যেও না, কেমন? যেখানেই থাকো, হারিয়ো না নিজেকে কেমন? একটা প্রবল সুরের ভেতর নিজেকে ভাসিয়ে দিয়ে নিজের সমগ্র অস্তিত্বটাকে আঁকড়ে ধরো, ভালো থাকো, বেঁচে থাকো, কেমন? তুমি আরও বরং স্বপ্ন দেখো, বাঁচতে শেখো প্রবলভাবে, অর্থহীনতা তোমাকে জর্জরিত না করুক। তোমার গাল কান্না কম স্পর্শ করুক। তুমি আমারটুকুও বেঁচে নাও, কেমন? চন্দ্রা, চন্দ্রা, এইসব সৌন্দর্যে ভরা অসুন্দর রাতগুলোকে আপন করে নিয়ে তাদের যত্ন নিও, কেমন? শূন্যতা ধারণ করতে শিখো না, অনুভূতিহীন থাকা কোন কাজের কথা নয়, বুঝলে?



চন্দ্রা, তোমাকে প্রবলভাবে কি যে বলতে ইচ্ছে করছে, আমি জানি না। যেখানেই থাকো, দাঁতে দাঁত চেপে, সমগ্র অস্তিত্বটাকে এক করে ভালো থাকো, কেমন? দেখা হোক না হোক, তোমায় চেনা হোক বা না হোক, যদি অপরিচিত আমার মতন কারো উদ্দেশ্যে 'কেমন আছে' রকম ভাবনা যদি ভুল করেও আসে, রাতের অগোছালো বাতাসগুলো তোমাকে বলে আসুক, আমি ভালো আছি। চলে যাচ্ছি, চালিয়ে নিচ্ছি। মানিয়ে নিচ্ছি। মেনে গেছি।

 

তোমার সন্ধান পাওয়ার ইচ্ছায়,
লোকনাথ ধর।
